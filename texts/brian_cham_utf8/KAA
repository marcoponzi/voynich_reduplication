Jaz keler me?

Dawıl boldı, u’rgin u’rdi,
Qosımnın’ qamısın tu’rdi,
Duman bastı aspan jerdi,
Puxarag’a jaz keler me?

Tamag’ım joq isherime,
Ko’ligim joq ko’sherime,
To’segim joq to’serime,
Men sorlıg’a jaz keler me?

Ten’iz ashshi, suw sorlıq duz,
Qostın’ ishi bolıp tur muz,
Qattı g’a’zep etip tur qıs.
Qıslar ketip jaz keler me?

Arqam Toqtas, suwı teren’,
Esitpeydi-aw quday geren’,
Aqır zaman usı der em,
Qıslar o’tip jaz keler me?


----------------------------
Salıq



Mag’an xesh ga’p eshegim bar,
Satıp berermen bir bazar,
A’tten’ jarlı ash Ernazar,
Og’an qıyın boldı salıq.

Anaw otır Qulımbet bay,
Tayar aldında appaq may,
Ash xalıq ju’r tabalmay jay,
Do’hmet boldı usı salıq.

Aq u’zikli u’lken otaw,
O’z aldında bolıp ataw,
Erman axun otır anaw,
Og’andag’ı joqdur salıq.

Anaw ju’rgen Pirim sholaq,
Etip ju’r ol jalaq-julaq,
Salıq dese tayar ol-aq,
Bizler ushın qıyın salıq.



--------------------------
Xalıq ushın

Jigit bolsan' arıslanday tuwılg'an
Xızmet etkil udayına xalıq ushın,
Jigit bolsan' arıslanday tuwılg'an
Hesh qashanda jumıs etpes o'zi ushın.

O'zi ushın is eter aqılg'a zayıl,
Bolıp usınday zamang'a qayıl,
El qıdırg'an qıdırımpaz gil sayil,
Jumıs etpes hesh waqıtta xalıq ushın.

Zalımlar tın'lamas ma'ximnin' zarın,
Olar oylar o'zlerinin' on'arın,
Hesh waqitta zalım qolında barın
Jaratpaslar bar bolsada xalıq ushın.

Jetersen' muratqa xızmetler etsen',
Elatin' siltese g'ayri elge ketsen'
Dushpanin' har qashan basina jetsen'
Ayanbag'il hikmetin'di xalıq ushın.

Berdimurat, oylap aytqıl so'zin'di,
Ko'terme lap urip, tekte o'zin'di,
Qizartpag'ay halqın' senin' juzin'di
Qoldan kelse xızmet etkil el ushın.

Jigit bolar jigit adam ertedi,
Aytqan so'zin paldan sheker etedi,
Aytsa bir so'z iqrarına jetedi,
Sog'an megzes xızmet eger xalıq ushın.

Oyshil jaqsi jigit bilimpaz keler,
Aytqan ga'plerine tusimpaz keler,
Aqilsızdın' qasiyeti az keler,
Aqmaqlar hesh xızmet etpes xalıq ushın.

Aqil adam so'zler ertpes izine,
Sho'p salmas yarının' ha'rgiz ko'zine,
Baqmas ha'ma'xremnin' hasla juzine,
Shular xızmet eter ba'rxa xalıq ushın.

Ermes jaqsi pasıqlardın' so'zine,
Ko'p berilmes o'z basının' ha'zine,
G'ayrat berip o'lgeninshe o'zine,
Xızmet eter mudam ullı xalıq ushın.

Jaqsının' uyine adam ko'p keler,
Jaman bolsa onın' ko'zi jep keler,
Qurı tili menen "ag'a" - dep keler,
Bular xızmet etpes heshuaq xalıq ushın.

Jaqsi adam dushpanların kuldirmes
Qoldan kelse ana da'uran surdirmes.
Bo'ri arig'i hesh waqitta bildirmes,
Sol jigittin' janı qurban xalıq ushın.

Isin'de jigitler, qamliq bolmasin,
G'umshalansa gulin' ha'rgiz solmasin,
Bilek kushli bolip a'lin' talmasin,
xızmet a'yle qolin'izda bar ushın.

Dosliq penen ha'r bir iske taq tursan'
Jan ayamai el-jurt ushın is qilsan',
Qayg'ilanbay ulli iske qol ursan',
Sonda menin' kewlim piter xalıq ushın.

G'osh jigittin' ma'det bolsa elati,
Hesh uaqitta kemlik qilmas quwati,
Izinde qaladi jigittin' ati,
Qalis xızmet etse eger xalıq ushın.

Bul zamanda ja'biriw-japa shegermen,
Qara ko'zden qanli jazlar to'germen,
zalımlardin' jabirin aytip so'germen,
Kuygenlikten jan qiynalar xalıq ushın.

Bolmadi bir darqan ma'nzil ma'kanim,
Za'har- zaqqim boldi iship-jegenim,
Bolmadi aytsam da menin' degenim,
Kewil jubatpasam tekte xalıq ushın.

Quwat bergei alla na'zik bellerge,
Ma'wsim bergei taza ashilg'an gullerge,
Bahit kelermeken bizin' ellerge???
O'lgenshe aytarman so'zdi xalıq ushın.

A'jel jetip o'lsem bul kunde o'zim,
Keinimde qalarlar taryip bop so'zim,
Ko'rdi ne zamandi tirimde ko'zim,
Parqin bilgen xızmet eter el ushın.

Berdimurat tin'lap so'zindi ko'rgil.
Jurgen soqpag'in'nan izin'di ko'rgil,
G'amgun' shekpe, g'ariplerge ko'l bergil,
Sonda is etkenin' mo'hminler ushın.

Ko'rsen' qaytarma'gil dostin' nazerin,
Qoldan kelse, qurg'il sxalıq bazarin,
O'tkermegil dosqa ga'ptin' h'azarin,
Doslar xızmet eter yarani ushın...

Jamanlarda qasinan qon'si ko'shirer,
O'zinin' dedikli antin ishirer,
Jaqsi adam bolsa giyne keshirer,
Sonda rawazlanar kewlin' el ushın.

Jaman adam bilmes ga'pinin' parqin,
Ba'rqulla jamanlar ag'ain-halqin,
Ko'teremen deyip o'zinin' danqin,
Udayina ziyan eter xalıq ushın.

Jaqsi adam so'z ma'nisin an'laydi,
Jaman adam pasiq so'zdi tin'laydi,
Aytsan' ha'rgiz aqilin'di almaydi,
Kewlim menin' uayran bolar sol ushın.

Dushpannan g'aplette tappadim sawa,
Qurg'aq so'zdi aytip , demen'ler "awa",
Jas ulkenlerin'nen aldinlar duwa,
Paydasi bolarma g'arip el ushın.

Er jigittin' atin hayal shig'arar,
Jamani sezilse jigit ne qilar?
Jari jolda jaman sirin aldirar.
Olardin' keregi bolmas xalıq ushın.

Jamannan ul tuwsa atag'a tartar,
Kun sanap ga'zzapliq qisleti artar,
xalıqqa jaqpas, kesapatli jol tutar,
Ondaydin' paydasi bolmas xalıq ushın.

So'ile Berdimurat, so'zleme yalg'an,
Bul dun'ya uzaq jol atan'nan qalg'an.
Qor bolmas jaqsinin' aqilin alg'an,
Jaqsilar xızmetin etpes o'zi ushın.

Oylansam so'z keler izbe-iz o'zi,
O'zi emes duzeter aqildin' tezi,
Joyilmas jaqsinin' aytqan har so'zi,
Kewilim barjai tabar aytsam sol ushın.

Shayir edim, ko'zim ko'rgenin jazdim,
Ko'kiregimnin' sezip bilgenin jazdim,
Zaman qisletiinen sarg'aidim-azdim,
Bolar ma dep jaqti kunler xalıq ushın.

Atim Berdimurat, men xalıqtin' quli,
Sa'harda sayrag'an sha'yda bu'lbili,
On gulinen ashilmadi bir guli,
Degenine jete almadi xalıq ushın.

-------------------------------------
İzler edim

Jog'ımnan tappadım da'rek,
Sa'rdarımdı izler edim,
Men sorlıg'a da'wran kerek,
Da'wranımdı izler edim.

Zaman neshik zaman boldı,
Qarag'ay basın shortan shaldı,
Dun'yadan ko'p kewlim qaldı,
Qardarımdı izler edim.

Haqqa nalısh eteyin men,
O'tirik soylep neteyin men,
Haq joq izlep keteyin men,
Bir imkanın go'zler edim.

Uzyaqta ka'wmi-qardashım,
Ne sawdag'a tusti basım,
Ma'rt jigit bolg'ay joldasım,
Qawenderim izler edim.

Bir ko'kirek, eki arıs,
Jollar awır, ma'nzil almıs.
Juregi misli jolbarıs,
Nag'iz sherdi izler edim.

Ag'a begler, bolman' qapa,
Su'rin' besh kun zawqı-sapa,
Shekken bolsan' ja'biri-japa,
Sa'gan da'rman izler edim.

Berseler alla dadımdı,
Esitseler par'yamdı,
Shad a'ylesem elatımdı,
Da'rtke dawa izler edim.

Qam sut embegen anadan,
Bir ushqan ko'zsiz sonaman,
Sog'an dım ku'yip-janaman,
Jaqtılı jol izler edim.

Jolınan adasıp qalg'an,
Ma'hminlerge sa'rdar bolg'an,
G'arip-qaserdi qollag'an,
Miyirbanım izler edim.

Sozsam qolımdı hawag'a,
Da'rtim dus kelse dawag'a,
Ketsem bulmannan Kabag'a,
Halqlıq jolın izler edim.

Ko'pti ko'rgen qa'riyanı,
Aqtarıp panıy dun'yanı
Keship ten'iz ha'm da'ryanı,
Men jog'ımdı izler edim.

Qoyandı o'tirer qamıs,
Jigitti o'tirer namıs,
Edige menen Alpamıs,
Tirilse men izler edim.

"Shar kitaptan" tura qashtım,
Nawayıdan sawat ashtım,
Fizuwli'dan du'rler shashtım,
Dilwarlardı izler edim.

Maqtımqulını oqıga'anda,
Aytar edik ha'r zamanda:
"Kemis bar ma, begler, anda?"
So'zin tawap qılar edim.

Men sharq urip Shamga ketsem,
Bilgenimdi bayan etsem,
Hasli g'ayrı elge jetsem,
Qanday ma'det alar edim?

Berse mag'an Dawistandı,
Tusirse de zimistandı,
Jaqsı dese Hindistandı,
Jog'ım izlep keter edim.

Bendem dese biysharanı,
Ta'rk ayleyip bu ka'rani,
Men aqtarıp Buxaranı,
Luqmanımdı izler edim.

Haqliq ushin saldım kushti,
Alıwg'a zalimnan o'shti,
Aralasam U'rgenishti,
Yaranımdı tabar edim.

Joldas etip jolg'a shıqsam,
Jayhunde sal bolip ıqsam,
Yaqshılardı awzın baqsam,
Aytar so'zim tabar edim.

O'tken Arastu, A'flatun,
Jaratılıp ilimnin' ka'nın,
Sheshiw ushin pikir ba'ntin,
Men ma'g'rifat izler edim.

To'rt na'rse - dun'ya to'rkini,
A'wel haq, insan, bil bunı,
Bul dun'yanın' joqdur mın'ı,
"Bahıtlı bol!" dep izler edim.

Aqılı ka'mil, ilimi zor,
Bilimli el bolmaydı xor,
Bahıt ushın siltese jol,
Orısıyattı izler edim.

Bedil, Attar ha'm Bidandı,
Takrirarlap atırdim tan'dı,
Zaman qıynap tur adamdı,
"Hidayanı" izler edim.

Bir sebepker jalg'ız Alla,
Ferdawsiyday dana bar ma?
Tusindirer, "Sha'rhi' molla",
Men alımlıq izler edim.

Qarataw qarsımnan kelse,
A'ydarh'ası adam jese,
Sol jerde jo'lın' bar dese,
Men taysalmay barar edim.

Qulaq sal menin' so'zime,
Sarg'ısh en'ip tur juzime,
Ra'him etse haq o'zime,
İsim rawaj a'yler edim.

Haqqa a'sirlik aylemeyin,
Da'nekersiz ju'ylemeyin.
Ha'sla jalgan so'ylemeyin,
Mudam tuwrı so'zler edim.

Berdimurat, izle-izle,
Haq jolını tuwrı go'zle,
Ne so'ylesen', jaqsı so'zle,
Haq diydarin izler edin'....